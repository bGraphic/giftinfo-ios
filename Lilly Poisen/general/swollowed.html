<p>Dersom det er inntatt noe som kan medføre forgiftning skal man fjerne alle rester fra munnen og gi noe å drikke.</p>
<ul>
<li>Gi noe å drikke i form av f.eks. melk, vann, saft.</li>
<li>Brekninger skal (vanligvis) ikke fremkalles i hjemmet.</li>
<li>Rask tilførsel av medisinsk kull kan mange ganger redusere omfanget av forgiftningen.</li>
</ul>

<h2>Sterkt etsende kjemikaler</h2>
<ul>
<li>Viktig å gi drikke (vann eller melk) i små slurker</li>
<li>Skyll om mulig munnen grundig med vann.</li>
<li>Prøv å unngå at personen blir kvalm og kaster opp.</li>
<li>Ikke fremkall brekninger.</li>
<li>Medisinsk kull skal ikke gies.</li>
</ul>

<h3>Petroleumsprodukter</h3>
<p>Petroleumsprodukter består av forskjellige destillater utvunnet fra råolje. Det kan være produkter som hovedsakelig består av petroleumsdestillater (bensin, diesel, white-spirit, lampeolje, fyringsolje, smøreolje, grilltennvæske), eller produkter der petroleumsdestillater er ett av flere innholdsstoffer (oljebasert maling, skokrem, rustbeskyttende midler). Petroleumsprodukter kan føre til forgiftninger selv ved små inntak.</p>
<ul>
<li>Gi flytende fettholdig drikke, gjerne noen spiseskjeer mykgjort/smeltet fløteiskrem, kremfløte, tran eller matolje. Dette reduserer risikoen for at petroleumsproduktet kommer over i lungene. Fettholdig drikke må ikke tvinges i personen, da kvalme og brekninger vil kunne utløses.</li>
<li>Ikke fremkall brekninger.</li>
<li>Medisinsk kull har ikke effekt og skal ikke gis.</li>
<li>Kontakt lege/sykehus hvis hoste, tungpustethet, brekninger, sløvhet eller tretthet oppstår.</li>
<li>Hvis ingen symptomer har utviklet seg innen 6 timer etter inntaket, er det lite sannsynlig at det vil utvikle seg alvorlige symptomer.</li>
</ul>

