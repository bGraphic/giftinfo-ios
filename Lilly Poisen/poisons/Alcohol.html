<h1>Alkohol, etanol, sprit</h1>
	
		Etanol er giftig, særlig for barn. Etanol er alkoholen som brukes i drikkevarer og som	også finnes i en rekke andre produkter vi har rundt oss. 
		
		Det er fare for alvorlig forgiftning selv ved svelging av kun 1 ml etanol per kg kroppsvekt. For et barn på 10 kg tilsvarer dette 25 ml av en alkoholholdig væske med 40 % etanol.
		
		Ved uhell, kontakt Giftinformasjonen for råd om videre oppfølging. Ved alvorlige symptomer, ring 113.
		
		Det skal lite til før barn får alkoholforgiftning. Det er ikke bare rusen som kan være ubehagelig, men barn kan i tillegg få andre alvorlige reaksjoner. 
		
		<h2>Symptomer</h2> 
		Symptomer kommer ofte raskt, oftest innen 1 time.
		
		<b>Barn som er etanolforgifte</b>
<ul>
		    <li>kan bli trøtte, søvnige og slappe</li>
		    <li>kan virke beruset med ustødig gange</li>
		    <li>kan få sløvet tale</li>
		    <li>kan bli kvalme og kaste opp</li>
</ul>
		Et spesielt problem hos små barn er at de kan få et farlig lavt blodsukker (hypoglykemi) selv etter svelging av små mengder etanol.

		<b>Ved alvorlige etanolforgiftninger er det fare for<b>
<ul>
		    <li>Koma</li>
		    <li>Kramper</li>
		    <li>Nedsatt pustefunksjon<li> 
</ul>
		<h2>Førstehjelp</h2>

		<b>Ved svelging</b>
<ul>
		    <li>Gi drikke, gjerne sukkerholdig saft og litt mat</li>
		    <li>Alle barn med symptomer eller barn som har drukket en farlig mengde alkohol, skal følges opp omgående hos lege eller på sykehus.</li>
		    <li>Ved uhell kontakt Giftinformasjonen for vurdering ved hvert enkelt tilfelle.</li>

</ul>
		<b>Søl i øyne</b>
<ul>
		    <li>Skyll  med rennende lunkent vann og myk stråle et par minutter</li>
		    <li>Hvis symptomer vedvarer etter skylling, kontakt lege.</li>
</ul>		

	<h2>Hva slags produkter inneholder etanol?</h2>
	Etanol, eller i vår dagligtale alkohol, finnes i mange husholdningsprodukter som vi omgir oss med. 
	
	<b>Eksempler på produkter som inneholder etanol er</b>
<ul>
	    <li>Parfymer</li>
	    <li>Hånddesinfeksjonsmidler</li>
	    <li>Vindusspylervæske</li>
</ul>
	I tillegg inneholder alkoholholdige drikkevarer etanol.
	
	En del produkter inneholder svært mye alkoholer, opptil nesten 100%.

	

