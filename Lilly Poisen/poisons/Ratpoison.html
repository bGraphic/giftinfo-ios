<h1>Rottegift</h2>


Muse- og rottegiftene som er mest brukt i Norge inneholder vanligvis superwarfariner. Dette er stoffer som forhindrer blodet i å levre seg (koagulere) og som kan føre til forgiftninger dersom noen får det i seg i stor nok mengde.

<h2>Hvordan virker rottegift på kroppen?</h2>
Superwarfariner kan gi alvorlig forgiftning. De hemmer nydannelsen av vitamin K i kroppen. Vitamin K er nødvendig for at blodet skal levre seg. Ved forgiftning med superwarfariner vil ikke blodet koagulere/levre normalt og det oppstår blødninger.
<p>
Superwarfarinene skilles sakte ut av kroppen, og langvarig behandling kan være nødvendig.

<h2>Symptomer på forgiftning med rottegift</h2>
Symptomer ved en rottegiftforgiftning sees som regel først etter 1-3 døgn.
<ul>
   <li> Bloduttredelser/blåmerker/<li>
   <li> Blod i urin og avføring (misfarging)<li>
    <li>Tannkjøttblødninger<li>
    <li>Økt blødningstendens fra små sår og kutt <li>
	<li>Ved alvorlige forgiftninger vil alvorlige indre blødninger kunne oppstå, blant annet fra mage-/tarmsystemet og i hjernen.<li>
</ul>

<h2>Førstehjelp ved forgiftning med rottegifter</h2>
Ved inntak av noen få korn (ca 20 stk) eller tilsvarende mengde dråper, voks eller lignende:
<ul>
    <li>Observasjon hjemme.<li>
    <li>Ved tegn på økt blødningstendens, som neseblødning, blødninger i tannkjøtt ved tannpuss, økt tendens til blåflekker, blod i urin/avføring og lignende skal barnet følges opp av lege.<li>
</ul>
Er man usikker på hvor mye som er spist, eller man tror det er større mengder, kontakt Giftinformasjonen for råd om videre oppfølging.

<h2>Behandling hos lege/på sykehus</h2>
Hvis det er spist rottegift i en mengde som kan gi symptomer, er det aktuelt å gi medisinsk kull (i sjeldnere tilfeller også brekkmiddel og deretter kull), samt å følge blodverdier (blodprøver) over noen dager.
<p>
I alvorlige tilfeller er det nødvendig å gi motgift. Lang behandlingstid kan bli nødvendig.
