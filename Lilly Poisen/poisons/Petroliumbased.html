<h1>Petroliumsbaserte / oljebaserte produkter</h1>

Petroleumsprodukter består av forskjellige destillater utvunnet fra råolje. Det kan være produkter som hovedsakelig består av petroleumsdestillater (bensin, diesel, white-spirit, lampeolje, fyringsolje, smøreolje, grilltennvæske), eller produkter der petroleumsdestillater er ett av flere innholdsstoffer (oljebasert maling, skokrem, rustbeskyttende midler). 

<b>Petroleumsprodukter kan føre til forgiftninger selv ved små inntak.</b>
<p>
Produktenes har en tendens til å spre seg utover slimhinner og ned i lungene. Det er denne egenskapen som utgjør den største risikoen ved inntak av petroleumsprodukter og som kan føre til utvikling av kjemisk lungebetennelse. 
<p>
Risikoen for utvikling av kjemisk lungebetennelse er tilstede selv om det kun er smakt på en liten mengde av et petroleumsprodukt. Tyntflytende produkter som white spirit, tennvæske, bensin og lampeolje, vil lettere komme ned i lungene enn mer tyktflytende produkter.
<p>
<h2>Symptomer<h2>

<h3>Svelging</h3>
En liten slurk av et petroleumsprodukter kan gi kvalme, brekninger, hoste og tungpustethet. Ved svelging av større mengder kan petroleumsprodukter påvirke nervesystemet og blant annet føre til sløvhet og bevisstløshet.
 
<h3>Hud</h3>
Kortvarig hudkontakt med petroleumsdestillater gir sjelden skade.
Produktene er avfettende og tørrer lett ut huden.
Ved mer langvarig hudkontakt kan det utvikle seg utslett, blemmer og sår i huden.

<h3>Øye</h3>
Generelt er petroleumsdestillater lite farlige ved øyekontakt.
De virker irriterende på øyet, og overfladisk skade er beskrevet.
 
<h2>Førstehjelp/behandling</h2>

<h3>Svelging</h3>
<ul>
    <li>Gi gjerne litt å drikke</li>
    <li>Ikke fremkall brekninger</li>
    <li>Medisinsk kull har ikke effekt og skal ikke gis</li>
    <li>Kontakt lege/sykehus hvis hoste, tungpustethet, brekninger, sløvhet eller tretthet oppstår.</li>
    <li>Hvis ingen symptomer har utviklet seg innen 6 timer etter inntaket, er det lite sannsynlig at det vil utvikle seg alvorlige symptomer. </li>
</ul>
 
<h3>Hud</h3>
    Vask det aktuelle hudområdet med mild såpe og vann
    Etter skylling smøres huden inn med fuktighetskrem for å motvirke den uttørkende effekten 


<h3>Øye</h3>
<ul>
    <li>Skyll med lunkent rennende vann i myk vannstråle i 15 minutter </li>
    <li>Kontakt lege ved vedvarende symptomer (rennende øyne, smerter, tåreflod, tåkesyn eller lignende) eller ved forverring av symptomer etter skylling</li>
</ul>
 <p>
Ta kontakt med Giftinformasjonen for råd om videre oppfølging når uhellet er ute, eller kontakt lege. Ring 113 ved alvorlige symptomer.
