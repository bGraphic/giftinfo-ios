<h1>Oppvaskmiddel - pulver til maskin</h1>

Maskinoppvaskmidler finnes både som tabletter, pulver og i flytende form. De vanligste husholdningsproduktene vil som regel kun gi irritasjon, mens produkter til storkjøkken/industri ofte kan være etsende. 
<p>
Forgiftning med maskinoppvasktabletter kan forekomme da disse ofte inneholder alkaliske stoffer. Produktene varierer fra sterkt irriterende til etsende ved svelging, hudkontakt og ved søl i øynene. 

<h2>Symptomer ved forgiftning med maskinoppvasktabletter</h2>

Å smake på maskinoppvaskmidler til privat husholdning gir vanligvis milde og forbigående symptomer som lett i irritasjon i munn og svelg, kvalme, brekninger, magesmerter og diaré.
<p>
Hvis det er spist større mengder eller hvis det er smakt på oppvaskmidler til storhusholdning er det fare for etseskade.
 
<h1>Førstehjelp ved uhell med maskinoppvasktabletter</h2>

<h2>Ved svelging</h2>
<ul>
    <li>Gi drikke</li>
    <li>Ved en liten smak av husholdningsprodukter, se det an hjemme</li>
    <li>Ved irritasjonssymptomer som svelgebesvær og sikling, eller ved vedvarende oppkast, diaré eller magesmerter kontakt lege </li>
</ul>
Ved inntak av større mengder eller produkter til industri/storhusholdning, kontakt Giftinformasjonen for råd om videre oppfølging eller kontakt lege
 
<h2>Ved søl i øynene</h2>
<ul>
    <li>Skyll godt med rennende lunkent vann og myk stråle</li>
    <li>Kontakt Giftinformasjonen for råd om videre oppfølging </li>
</ul>

<h2>Ved søl på hud</h2>
<ul>
    <li>Skyll og vask huden godt</li>
    <li>Ved søl med etsende produkter kan det være behov for lang skylletid. Kontakt Giftinformasjonen for råd</li>
</ul>