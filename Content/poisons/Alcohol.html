<h1>Alkohol, etanol, sprit</h1>
<p>	
Etanol er giftig, særlig for barn. Etanol er alkoholen som brukes i drikkevarer og som også finnes i en rekke andre produkter vi har rundt oss. 
</p><p>	
Det er fare for alvorlig forgiftning selv ved svelging av kun 1 ml etanol per kg kroppsvekt. For et barn på 10 kg tilsvarer dette 25 ml av en alkoholholdig væske med 40 % etanol.
</p><p>
Ved uhell, kontakt Giftinformasjonen for råd om videre oppfølging. Ved alvorlige symptomer, ring 113.
</p><p>		
Det skal lite til før barn får alkoholforgiftning. Det er ikke bare rusen som kan være ubehagelig, men barn kan i tillegg få andre alvorlige reaksjoner. 
</p>
		
<h2>Symptomer</h2> 
<p>
Symptomer kommer ofte raskt, oftest innen 1 time.
</p>		
<h3>Barn som er etanolforgifte</h3>
<ul>
	<li>kan bli trøtte, søvnige og slappe</li>
	<li>kan virke beruset med ustødig gange</li>
	<li>kan få sløvet tale</li>
	<li>kan bli kvalme og kaste opp</li>
</ul>
<p>
Et spesielt problem hos små barn er at de kan få et farlig lavt blodsukker (hypoglykemi) selv etter svelging av små mengder etanol.
</p>
<h3>Ved alvorlige etanolforgiftninger er det fare for<h3>
<ul>
	<li>Koma</li>
	<li>Kramper</li>
	<li>Nedsatt pustefunksjon<li> 
</ul>

<h2>Førstehjelp</h2>

<h3>Ved svelging</h3>
<ul>
	<li>Gi drikke, gjerne sukkerholdig saft og litt mat</li>
	<li>Alle barn med symptomer eller barn som har drukket en farlig mengde alkohol, skal følges opp omgående hos lege eller på sykehus.</li>
	<li>Ved uhell kontakt Giftinformasjonen for vurdering ved hvert enkelt tilfelle.</li>
</ul>

<h3>Søl i øyne</h3>
<ul>
	<li>Skyll  med rennende lunkent vann og myk stråle et par minutter</li>
	<li>Hvis symptomer vedvarer etter skylling, kontakt lege.</li>
</ul>		

<h2>Hva slags produkter inneholder etanol?</h2>
<p>	
Etanol, eller i vår dagligtale alkohol, finnes i mange husholdningsprodukter som vi omgir oss med. 
</p>

<h3>Eksempler på produkter som inneholder etanol er</h3>
<ul>
	<li>Parfymer</li>
	<li>Hånddesinfeksjonsmidler</li>
	<li>Vindusspylervæske</li>
</ul>
<p>
I tillegg inneholder alkoholholdige drikkevarer etanol.
</p><p>
En del produkter inneholder svært mye alkoholer, opptil nesten 100%.
</p>

	

