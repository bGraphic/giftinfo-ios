
<h1>Blomster- og plantenæring</h1>

 Flytende blomster- eller plantenæring til potteplanter eller snittblomster er lite giftig og ufarlig å smake på.

Grovt inndelt er det to typer hagegjødsel: naturgjødsel og kunstgjødsel. Det er lite farlig å smake på noen av dem.

Blomster-/potteplantenæring inneholder ulike typer næringssalter og mineraler som plantene trenger. De kjemiske forbindelsene i de ulike produktene er tilsatt i små mengder, som gjør det ufarlig å smake på produktet.

Dersom barnet ditt har fått i seg litt av flytende blomster- eller plantenæring, gi det gjerne litt å drikke. 

Hvis plantenæringen er drukket i litt større mengder så kan kvalme, oppkast, diaré og magesmerter oppstå.

Flytende plantenæring i øynene kan gi en irritasjon. Skyll med rennende lunket vann. Kontakt lege ved vedvarende ubehag etter skylling.

	<h1>Gjødesel til hagebruk</h1>

Grovt inndelt er det to typer hagegjødsel: naturgjødsel og kunstgjødsel. Det er lite farlig å smake på noen av dem.

<h2>Kunstgjødsel</h2>
- også kalt mineralgjødsel, fullgjødsel, helgjødsel.

Kunstgjødsel er en kjemisk og industrielt framstilt handelsvare. Det inneholder blant annet: nitrogen, fosfor, kalium, andre mikrostoffer og fyllstoffer som for eksempel dolomittkalk. Innhold av ulike mineraler/salter varierer noe avhengig av bruksområde.

Kunstgjødsel kan være irriterende for slimhinner og øyne.
Hvis noen har spist litt kunstgjødsel, er det fint å gi litt drikke.

Ved inntak av litt større mengder kan kvalme, oppkast, diaré og magesmerter oppstå.

Ved søl i øynene skyll med rennende lunkent vann i myk stråle. Kontakt lege ved vedvarende ubehag etter skylling.

<b>Kontakt Giftinformasjonen hvis det er spist større mengder med kunstgjødsel.</b>
 
<h2>Naturgjødsel</h2>
Naturgjødsel selges i form av kugjødsel, hønsegjødsel, kompost, organisk gjødsel.

Å smake på naturgjødsel regnes omtrent som å smake på jord.

Hvis noen har spist naturgjødsel, er det fint å gi litt drikke. 

Kvalme, oppkast og diaré kan oppstå hvis naturgjødsel er spist i større mengder.

Ved søl i øynene skyll med rennende lunkent vann i myk stråle. Kontakt lege ved vedvarende ubehag etter skylling.